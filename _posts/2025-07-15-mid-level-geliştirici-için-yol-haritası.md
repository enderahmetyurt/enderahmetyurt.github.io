---
layout: post
title: Mid-Level Geliştirici için Yol Haritası
date: 2025-07-15 08:50 +0300
categories: [Development]
tags: [career,türkçe]
image:
  path: https://plus.unsplash.com/premium_photo-1677072477758-503486a03a04?fm=jpg&q=60&w=3000&ixlib=rb-4.1.0&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D
---
Merhaba 👋

Enderinko podcast’inde yayınladığım **Yazılımda Kariyer Rotaları: Junior'lıktan Liderliğe Giden Yolculuk** serisinde Mid-Level geliştirici olmaktan bahsetmiştim. Bölümü henüz dinlemediysen [buradan](https://www.enderin.co/2470693/episodes/17226831-yazilimda-kariyer-rotalari-junior-liktan-liderlige-giden-yolculuk-bolum-2-mid-level-asamasi) dinleyebilirsin. Bu bölümde Mid-Level aşamasındaki bir geliştiricinin sorumlulukları, senior olmak için neler yapaması gerektiği ve daha fazlasına değinmiştim. Buradaki bahsettiklerimden yola çıkarak, bu yazıda biraz daha bir yol haritası çizmek istiyorum.

Tanımlara girmeden direk konuya girmek istiyorum. Tanım vs gibi meraklarınız varsa bölümü dinleyebilirsiniz. Öncelikle soru sormaya devam et.

## Soru Sormaya Devam Et

Junior’lar çok soru sormalı. İçi boş olmayan, kendilerini geliştirebilecek sorular ile gelmeliler. Kariyer biraz ilerleyip mid-level geliştirici olunca Soru Sormak bitmiyor, devam ediyor. Ama biraz farklı;

- "Bunu nasıl yaparım?" değil
- "Bunu bu şekilde yaparsak daha mı iyi olur?"
- "Bunu yapmanın daha iyi yolu var mı?"

gibi sorular mid-level'da sorulabilecek sorular. **Yani öğrenme hâlâ devam ediyor ama artık katkı da bekleniyor.** Senden artık sadece öğrenmen değil, **üretmen** de isteniyor.

## Üretime Katıl

Junior seviyesinde bir yazılımcıdan temel olarak üretim yapması değil, öğrenmesi ve gelişmesi beklenir. Bu dönem, hataların normal karşılandığı, soruların teşvik edildiği ve mentorlukla desteklenen bir süreçtir. Artık senden sadece bir şeyler öğrenmen değil:

- Öğrendiklerini uygulayarak **sorunları çözmen**
- Ekip içinde daha fazla **sorumluluk alman**
- Bazen de kimse söylemeden **insiyatif göstermen** beklenir

Artık kod yazmanın ötesinde, işin neden yapıldığını anlaman ve daha büyük resme katkı sağlaman gerekir. Bu geçiş bazıları için korkutucu olabilir. Çünkü artık "sadece öğrenen" değil, aynı zamanda "değer üreten" bir pozisyondasındır. Ancak bu aslında çok önemli bir şeyin göstergesidir: **Şirketin sana duyduğu güven.**

## Küçük ama Etkili Adımlar At

Mid-level seviyede yapılan küçük ama etkili adımlar, bazen tahmin edilenden çok daha büyük yankılar yaratabilir:

- Bir bug'ı çözmek
- Bir süreç önerisinde bulunmak
- Junior birine yardımcı olmak

Bu "küçük" görünen katkılar, takımın genel başarısını ve işin akışını doğrudan etkileyebilir.

## Tavanı Kır

Bir süre sonra fark ediyorsun ki: Kod yazıyorsun, PR açıyorsun, test yazıyorsun, review alıyorsun ama... bir yerden sonra ilerleyemiyormuşsun gibi hissetmeye başlıyorsun.

"Ben neden hâlâ senior değilim?" diye düşünüyorsun. İşte bu, **mid-level tuzağıdır**. Buradan çıkmak için sadece "iyi kod yazmak" yetmez. **Ekip içinde etkili olman gerekir.**

- Başkalarına yardım ediyor musun?
- PR'lara yorum yapıyor musun?
- Onboarding'e destek oluyor musun?
- Süreci iyileştirmek için bir önerin oldu mu?

Eğer sadece kendi işini yapıyorsan, bu seni ileri götürmez. Takımı ileri götürüyorsan, sen de onunla birlikte yukarı çıkarsın.

## Rutinleri Yık

Mid-level olmak bazen "hep aynı işi yapmak" gibi gelir. Buna ben "ticket bataklığı" diyorum. Her gün aynı Jira, aynı task, aynı bug. Bir süre sonra iş heyecanını kaybedebilirsin. Ama burada durup şunu sor: "Ben bu süreci nasıl daha iyi hale getirebilirim?"

- Sürekli karşılaşılan problemler neler?
- Bu kod daha sade nasıl yazılır?
- Bu test neden hep kırılıyor?

İşte bu soruları sormaya başladığında mid-level'dan senior'a doğru ilk adımı atıyorsun.

## Farklı Şeyler Dene

"Ben ne tarafa gitmeliyim?"

- Teknik olarak mı derinleşeceksin?
- Yoksa yöneticiliğe mi gideceksin?
- Ürüne mi kayacaksın?

Bunların hiçbirini bugün bilmek zorunda değilsin. Bu sorular için çok erken. Daha senior olamadın. Bir senior ol, bu sorular zaten önüne gelecek. Ama şunu da bil: **Denemeden bilemezsin.**

- Bir dokümantasyon hazırla
- Bir junior'a mentorluk yap
- Takım içi bir iyileştirme öner
- Bir ürün demosuna katıl

Hepsi sana kendi yolunu gösteren küçük işaretlerdir. Yeter ki gözünü kapatma, sadece ticket çözme.

## Sadece Kod Değil, Süreç Üzerine de Düşün

- "Bu süreç neden böyle?"
- "Bu test neden hep kırılıyor?"
- "Bu onboarding neden uzun sürüyor?"

Bu sorulara cevap aramak seni değerli yapar. Çünkü artık sistemin tamamına bakabiliyorsun.

## İletişim Tarzını Geliştir

Mid-level geliştirici sadece kod yazmaz:

- Slack'te net mesaj atmayı bilmelisin
- PR'da yapıcı yorum yapmalısın
- Retrospective'te fikrini açıkça söyleyebilmelisin - susma

Kodun kadar cümlen de etkili olmalı. Tabiki burada ek de yapmak lazım. Artık İngilizce bilmenin ötesinde konuşmayı ve yaptığın işi iyi ifade edebilmeyi becerebilmen lazım. Bu seviye bir yazılımcıdan kendini anlatmasını bekliyorlar. Eğer global bir şirkette çalışıyorsan ya da çalışmak istiyorsan, İngilizce meselesini halletmen gerekiyor. Zaten bunu herkes diyor bi de ben diyim.

## Görünürlük Önemli, Gösteriş Değil

Yaptığın işleri paylaş. Ama içini doldurarak yap. "Bug fixledim" değil, "şu bug'ı şöyle şöyle çözdüm" de. LinkedIn post'u at. Blog yaz. PR aç. Ama amacı görünmek değil, **katkını görünür kılmak** olsun. Junior'lıkta da dediğim gibi paylaşmak ve görünür olmak artık burada şart duruma geliyor. Sahneye çıkman lazım. Kendini göstermen lazım. Gösteriş yapmadan. Bildiklerini anlatmak sana çok fazla şey katacaktır.

## Kendi Gelişimini Sahiplen

Bu aşamada artık kimse sana "şunu öğren" demeyecek. Senin kendi merakın, motivasyonun seni yukarı taşıyacak. Bir şey eksik mi? YouTube var, ChatGPT var, dokümantasyon var. Yani kaynak çok ama azim sende olacak. Sonuçta bu bir yol haritası. Herkesin gittiği yol ve o yolu gittiği kendine özel. Burada yazdıklarım ya da podcast’te konuştuklarım yıllar boyunca tecrübe ettiğim, etrafımdan gördüklerimin bir karışımı. Senin tecrüben daha değerli ve farklı olabilir. Sadece şunu unutma yalnız değilsin ve ilk kez sen yaşamıyorsun mid-level olmuyorsun. Kendine inandığın sürece doğru yoldasın. İlerlemeye devam et.

❤️

<small style="color: gray">Kapak görseli: [Ales Krivec](https://unsplash.com/@aleskrivec)</small>